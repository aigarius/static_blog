<html><body><p>Instrukcija lidošanai tiem, kas sen to nav darījuši :) Derēs gan Ryanair, gan AirBaltic (es pieminēšu, kur ir starpības). Instrukcija tika rakstīta pāris radiniekiem, kas sen vai nekad nav ceļojuši un pārpublicēta šeit - ja nu kādam noderēs :)</p>
<p>Pirmais solis ir biļešu iegāde. To vislabāk uzticēt pieredzējušam cilvēkam, jo nianšu tajā ir daudz. Mazliet pamanipulējot ari izlidošanas datumiem, sākuma un gala lidostām un izmēģinot dažādus maršrutus un lidsabiedrības, kā arī dažādas mājaslapas ir iespējams pamatīgi ietaupīt lidojuma izmaksās. Es parasti izmantoju 3 informācijas avotus: Google Maps, lai atrastu visas lielās pilsētas mērķa apkārtnē, lidot.lv lai atrastu maršrutus, lidojmu numurus un cenas un tad attiecīgo lidsabiedrību mājaslapas, lai pārbaudītu vai nav iespējams atrast labāku cenu tiem pašiem lidojumiem. Dažreiz viens un tas pats lidojums ir lētāks lidot.lv, citreiz airBaltic lapā. Galvenais šī processa rezultāts ir reģistrācijas numurs un lidojuma laiks.</p>
<p>Otrais solis būs kādu nedēļu pirms lidojuma - online checkin. Tad jāieiet attiecīgās kompānijas mājaslapā, Ryanair gadījumā jāiet uz Check In, izvēlās "Email", ievada reģistrācijas numuru un epastu, izskrollē cauri reklāmai par visādiem papildus pakalpojumiem un iečekojas. Airbaltic gadījumā lapa ir latviski un atbilstošais punkts ir "reģistrēties lidojumam" kur prasa reģistrācijas numuru un uzvārdu. Rezultātā tiks iegūta biļete, ko vajadzētu uzreiz arī izdrukāt.</p>
<p>Vēl pirms lidojuma derētu pārbaudīt vai telefoniem ir atļauts roaming un aizliegts roaming data. Pirmais ir lai ārkārtes gadījumā varētu sazināties ar zvaniem un īsziņām, otrais lai telefons ārzemēs nenotērē nežēlīgi dārgos ārzemju datu megabaitus.</p>
<p>SIlti iesaku lidot tikai ar rokas bagāžu - tas ir daudz vieglāk un arī lētāk. Bagāžas soma var sākt būt nodetīga, ja ceļojuma laiks ir virs vienas nedēļas, bet arī tad ir iespējams izlīdzeties mazgājot drēbes uz vietas. Katram pasažierim ir atļauta rokas bagāža - 1 soma ar izmēriem ne vairāk kā 55x40x20 cm un viena maza rokassomiņa 30x40x10 cm ar kopējo svaru zem 10kg uz cilvēku. Kārtīgi plānojot ar to vajadzētu pilnīgi pietikt nedēļai. Smago un lielo apgērbu šādos gadījumos vienkārši velk virsū un somā liek tikai vieglāko. Rezerves apavus ņemt nevajag - jāvelk tādi apavi kuros var visu nedēļu nostaigāt. Nedrīkst ņemt līdzi nekādus šķidrumus, ģēlus vai pastas. Ja ļoti vajag, tad var ņemt līdzi līdz 5 gab 100ml pudelītes tās turot caurspīdīgā plastmasas maciņā, bet tas ir papildus čakars, jo tas maciņš drošības pārbaudē jāvelk no somas laukā atsevišķai pārbaudei. Cietas uzkodas gan var ņemt droši (ja vien iepakojums nav metālisks vai stikla).</p>
<p>Lidostā būtu ieteicams būt apmēram 2 stundas pirms izlidošanas laika. Drošības pārbaude var aizņemt ap pusstundu (ja ir rinda) un durvis uz lidmašīnu tiek taisītas ciet pusstundu pirms izlidošanas. Tas ir lidostai Rīga - ārzemju lidostās drošības pārbaude var aizņemt ilgāk.</p>
<p>Tā kā online checkin in iziets, biļete izdrukāta un ir tikai rokas bagāža, tad lidostā nav nekādas vajadzības iet pie lidkompānijas lodziņa - var uzreiz iet lidmašīnas virzienā. Uz tablo atrodam vajadzīgo lidmašīnu (pēc reisa numura uz biļetes) un noskaidrojam "geita" jeb izejas numuru. Tas būs līdzīgs "B4" vai "C12". Burts norāda kurā lidostas zonā šī izeja ir. Atkarībā no burta ir jāiet vai nu uz labo vai uz kreiso drošības pārbaudes zonu, sekojot norādēm lidostā. Visticamāk būs jāiet uz kreiso pusi. Ja nav skaidrs, tad var drošības personālam parādīt biļeti un paprasīt uz kurieni jāiet.</p>
<p>Pirms drošības pārbaudes paprasīs parādīt biļeti. Pavadošie tālāk iet nedrīkst, tikai tie, kas lido. Pasi parasti neprasa, bet būtu labi to turēt pie rokas. Tad tālāk ir drošības pārbaude. Gaidot rindā var uzreiz pārlikt visas metāliskās lietas ārjakas kabatā - atslēgas, maku, rotaslietas, pulksteni, bikšu siksnu. Pienākot rindai paņem divus plastikāta traukus un noliek uz konvejera - vienā ieliek somu (ja ir maciņš ar šķidrumiem, tad tas ir jāizņem un jānoliek blakus somai), otrā ieliek virsdrēbes un jebko metālisku (ja viss metāliskais jau ir virsdrēbju kabatā, tad ir vieglāk). Drošībnieki var palūgt novilkt vēl papildus apģērbu vai arī novilkt kurpes. Šiem lūgumiem ir jāklausa bez ierunām - jebkāds konflikts šeit var ātri nozīmēt noņemšanu no reisa. Kad visas mantas ir uz konvejera, tad jānostājas pirms metāla detektora un jāpagaida kamēr drošībnieks pamāj ar roku aicinot tam iziet cauri. Ja ir palicis kas metālisks vai ir gadījies tikt nejaušajā apskatē, tad drošībnieks pateiks ko darīt. Visticamāk, palūgs apstāties turpat malā un pārbaudīs ar rokas metāldetektrou kā arī aptaustīs vai nav kas aizdomīgs noslēpts uz ķermeņa. Drošībnieku pavēlēm jāklausa. Viņi var arī palūgt atvērt somu un parādīt tās saturu. Man tas bieži gadās, jo somā ir pārāk daudz visādu vadu caur kuriem renģens slikti redz. Kad drošībnieki saka vai rāda, ka viss ir kārtībā, tad var ņemt savas mantas un somas no konvejera un doties tālāk. Tur pat ir arī krēsliņi, kur var apsēsties, lai uzvilktu atpakaļ kurpes. Virsdrēbes vilkt atpakaļ nav jēgas, labāk tās nest rokā.</p>
<p>Tad atliek vien iziet cauri lidostai līdz pareizajam iekāpšanas sektoram (izejai) kas bija norādīta uz tablo. Ik pēc pārdesmit metriem ir tādi paši tablo, kas rāda pašreizējo laiku un visus lidojumus. Vispirms pēc zīmēm atrodam pareizo burtu un tad arī pareizo izeju. Visticamāk izeja vēl būs slēgta un tur pat var būt uzrakstīts cits reiss, ja jūs tur esat pārāk agri. Izeja parasti tiek atvērta vienu stundu pirms lidojuma. Par to tiek arī skaļi paziņots lidostas skaļruņos nosaucot aviokompāniju, mērķa pilsētu un iekāpšanas sektoru. Pie katras izejas ir daudz sēdvietu, kur gaidīt. Tur pat blakus ir arī toletes, ko ir ieteicams izmantot pirms izlidošanas. Lidostā pēc drošības pārbaudes nopirkto ūdeni drīkst ņemt līdzi lidmašīnā, tas ir dārgs, bet lētāks nekā lidmašīnā.</p>
<p>Kad izeja ir atvērta, tad var doties uz to kopā ar pārējo pasažieru baru. Stjuarte pie izejas pārbaudīs biļeti un pasi. Ieteicams pasi dot vai rādīt atvērtā veidā, lai iet ātrāk.</p>
<p>Ryanair nav rezervētas sēdvietas, vienkārši jāizvēlas brīva vieta (kur nav norādīts, ka šī ir vieta par papildus maksu). Sava soma un virsdrēbes jāievieto bagāžas nodalījumā virs galvas, vēlams blakus savai sēdvietai. Ja ir paredzēts kaut kas izklaidei lidmašīnā (grāmata vai kindle) tad to labāk izņemt ārā gaidot iekāpšanu un lidmašīnā ienest jau rokās, lai nav jāmeklē pa somu, kamēr pārējie pasažieri apkārt stumdās. Šis ir arī pēdējais brīdis telefonus un citu ieslēgto elektroniku pārslēgt lidmašīnas režīmā vai izslēgt. Iesēžamies krēslā, piesprādzējamies, košļājam košļeni. Es ieteiktu iekārtoties ērti un visu lidojuma laiku vienkārši sēdēt un neatsprādzēties. Lidojuma laikā piedāvās nopirkt ēdienu un suvenīrus. Dārgi, nav tā vērts.</p>
<p>Pēc piezemēšanās nav nekur jāsteidzas. Paliekam sēdus ar piesprādzētām jostām līdz jostu zīme ir izslēgta un pat ilgāk - lai tie, kam jāskrien, lai viņi skrien. Kad lielie bari ir prom, tad var nesteidzīgāk dabūt savu somu un virsdrēbes no bagāžas virs galvas, pārbaudīt sēdekli un tā kabatu vai nekas nav aizmirsts un iet ārā no lidmašīnas. Lidostā vienkārši jāseko zīmēm uz izeju - "<a href="http://www.frommers.com/system/media_items/attachments/000/853/620/s500/8072831773_cddb03ea54_o.jpg?1403892708">Exit</a>" </p>
<p>Sagaidītājiem vislabāk ir gaidīt pie izejas no drošās zonas uz publisko zonu. Tā ir tā vieta uz kurieni "Exit" zīmes ved no lidmašīnas un tur visticamāk būs daudz sagaidītāju. Ja kaut kādā veidā izdodas tikt ārpusē un sagaidītāju neatrast, tad zvaniet uz telefonu! Pec telefona ieslēgšanas no lidmašīnas režīma vai ieslēgšanas var paiet vairākas minūtes pirms tas atradīs ārzemju signālu.</p>
<p>Veiksmi ceļojot!</p></body></html>