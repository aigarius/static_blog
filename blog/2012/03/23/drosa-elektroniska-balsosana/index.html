<html><body><p>Palasot pēdējā laika <a href="http://www.delfi.lv/news/comment/comment/arnis-cimdars-balsosana-interneta-briva-aizklata-un-drosa.d?id=42229284">diskusijas</a> par <a href="http://odo.lv/Blog/120322?language=lv">e-balsošanu</a> cilvēkiem dažreiz nolaižas rokas un liekas, ka labāk aizmirst par e-balsošanu - jo redz nevar būt droši un tāpēc labak to nedarīt vispār. Izmanto pat frāzes kā 'NP complete', lai atbaidītu cilvēkus.</p>
<p>Patiesībā drošā e-balsošana ir iespējama. Tā nav triviāla, bet ar pareizu arhitektūru var sasniegt pietiekoši labu drošības, caurskatāmības un pārbaudāmības līmeni.</p>
<p>Sāksim ar vienkāršu modeli: balsotājs Andris nobalso, balsotāju protokolā parādās, ka balsotājs Andris ir nobalsojis (ekvivalents zīmogam pasē), balsu skaitīšanas protokolā parādās, ka ir atdota +1 balss par sarakstu 13 un, ka balsošanas GUID ir 0xdeadbeef. Pēc balsošanas beigām tiek publicēts balsu skaitīšanas protokols (sajauktā kārtībā) un visi var paši saskaitīt cik balsu katra partija ir ieguvusi un ka viņu balsojums ar GUID 0xdeadbeef ir sarakstā un tātad ir saskaitīts. Salīdzinot balsu skaitu ar nobalsojošo cilvēku skaitu var arī pārliecinaties, ka nav parādījušās 'liekas' balsis un, ka balsis nav dzēstas.</p>
<p>Šāda sistēma ir vienkārša un atrisina 'gandrīz' visas ar balsošanu saistītās problēmas, izņemot vienu - piespiedu balsošanu. Jebkuram risinājumam, kas risinātu piespiedu balsošanu scenārijā, kad balsošana ir iespējama ārpus balsošanas iecirkņa, ir jāļauj balsot vairāk nekā vienu reizi un jāsaskaita tikai pēdējais balsojums. Līdz ar to šādai sistēmai ir jābūt iespējai pierakstīt 'negatīvu' balsi, kas ir identiska tam kā šis cilveks ir nobalsojis iepriekš. Līdz ar to, vismaz tajā laika sprīdī, kamēr ir atvērta balsošanas iespēja, ir jāglabā saikne starp balsotāja identitāti un viņa pēdējo balsojumu. Šo datubāzi var droši dzēst pēc vēlēšanu iecirkņu slēgšanas.</p>
<p>Attiecīgi ar tādu sistēmu vēlētājs, kuram ģimene vai noziedzinieks piespiež balso par 1. sarakstu, var to droši izdarīt un iedot 'ļaundarim' balsošanas identifikātoru 0xeeeeefffff, tas parādīsies balsu skaitīšanas protokolā un ļaundaris būs pārliecināts, ka vēlētājs ir nobalsojis tieši tā, kā 'ļaundaris' pieprasījis. Tācu, ja vēlētājs pēc tam nobalso vēlreiz (par viņam vēlamo 13. sarakstu), tad balsošanas sarakstā parādīsies divi jauni ieraksti: -1 balss 1. sarakstam ar GUID 0x34824932472 un +1 balss 13. sarakstam ar GUID 0x398759293959. Visi GUID būs dažādi, nejauši un pilnīgi neatkarīgi, līdz ar to tos nevar saistīt savā starpā. Cilvēkiem, kas balso iecirknī var iedot izdruku ar viņu balsojuma GUID lai tos būtu vieglāk atcerēties (pa vienai lapiņai uz katru balsojumu, ieskaitot negatīvo), var arī nolikt atkritumu grozus balsošanas kabīnēs, lai cilvēks var nepamanāmi izmest bīstamo īsto balsojumu, vai arī vispār viņu nedrukāt.</p></body></html>