<html><body><p>Ķīna ir slavena ne tikai ar savu akmens mūri valsts ziemeļos, bat arī ar Dižo Ķīnas Ugunsmūri apkārt visam šīs valsts Internetam, kas bloķē visu pēc kārtas un iebremzina visu pārējo. Man pirmā personīgā saskarsme ar šo "pakalpojumu" notika jau Šanhajas lidostā, kad ātri vien izrādījās, ka valstī bloķēts ir ne tikai Facebook, bet arī Twitter, kas ievērojami apgrūtināja manas iespējas ātri un viegli apziņot visus, ka es esmu vēl joprojām esmu dzīvs un vesels. Pēc pāris eksperimentiem izrādījās, ka, lai arī no telefona nav pieejama Google+ mājas lapa un nav lejuplādējama Google+ (un WhatsApp) programma uz Android, tomēr, ja tās jau ir telefonā, šie abi servisi turpina no telefona strādāt. Tāpēc es sāku rakstīt ceļojuma piezīmes Google+ un dažas dienas pēc ceļojuma sākuma man pat izdevās nokonfigurēt <a href="https://ifttt.com/recipes/89823">If This Then That</a> servisu, lai tas paņem manus Google+ ierakstus un uztaisa no tiem Twitter ierakstus (kas jau tālāk pa citiem kanāliem izplatās uz Facebook un Draugiem un arī parādās kā nedēļas kopsavilkums šajā blogā).</p>
<p>Google+ ir savi plusi, bet arī savi mīnusi. Galvenais mīnuss, ko es šajā ceļojumā pamanīju ir tas, ka Google+ Android aplikācijā nav iespējams sagatavot vairākus ierakstu melnrakstus (vēlams katru ar savu geolokāciju) - bez Interneta var rakstīt tikai vienu ierakstu un tā ieraksta GPS koordinātes būs tās kurā vietā pēc tam Internets parādīsies. Es jau uzrakstīju Googlei par šo problēmu.</p>
<p>Galvenais pluss Google plusam (no pun intended) ir Instant Upload - ja bildēt fotogrāfijas ar Android telefonu, šīs fotogrāfijas automātiski tiks augšupielādētas un parādīsies jaunā ieraksta izveides interfeisā, kur tās var pievienot ierakstam ar vienu klikšķi bez jebkādas gaidīšanas. Diemžēl tas nestrādā ar normālajām kamerām. Pagaidām ... ;)</p>
<p>Taču es nebūtu īsts datoriķis, ja es nepamēģinātu uzlaust vai apiet šo nelielo Ķīnas problēmu, ne? ;)</p>
<p>Visvienkāršakais veids kā apiet Ķīnas Lielo Ugunsmūru ir izmantot jebkādu VPN, kas atļauj ne tikai piekļūt VPN tīkla resursiem, bet arī atļauj laist visu trafiku caur šo VPN savienojumu. Šādus VPN pieslēgumus var nopirkt, vai (ja ir Linux serveris vai routeris ārpus Ķīnas) izveidot pašam. Manā gadījumā tas bija ar vienu klikšķi ieslēgts OpenVPN uz Fonera routera, kas stāv manās mājās.</p>
<p>Diemžēl Ķīna ir ... savāda. Bloķēto lapu, portu un protokolu saraksts mainās gan dažādos rajonos, gan arī atkarībā no tā vai Internets ir mobīlais vai wifi vai ar pieslēgumu, gan arī vienkārši no dienas dienā. Lielā daļā gadījumu bloķēto lietu sarakstā iekrīt arī VPN savienojumi. Bieži vien arī privātie. Man kaut kā nešķiet, ka mana mājas IP adrese ir Ķīnas ugunsmūra sarakstos, taču dažreiz arī tam VPN pievienoties es nevarēju.</p>
<p>Un tādās situācijās, lai apskatītu kādu YouTube video, atliek tikai viens, ģeniāls risinājums - <a href="https://github.com/apenwarr/sshuttle">sshuttle</a>! Šis ģeniālais rīks izveido ko līdzīgu VPN savienojumam caur parasto SSH portu un protokolu. Uz lokālās mašīnas ir nepieciešams Python un root tiesības, bet uz servera ir vajadzīgas tikai tiesības palaist Python programmas. sshuttle pats aizsūta sevi uz serveri un palaižās tur, pat iešifrē un pārsūta visus savienojumus un arī DNS pieprasījumus, ja viņam to paprasa. Var pārsūtīt konkrētus tīklus vai visu trafiku. Un ātrums - manā pieredzē tas ir bija pat ātrāks par parasto VPN.</p>
<p>Kopumā Interneta blokāde un tā vispārīgais lēnums ir viens ļoti specīgs mīnuss Ķīnai. Aizskrienot mazliet uz priekšu stāstījumā pateikšu, ka Hong Kongā šādas problēmas nav - tur Internets ir lielisks! Lūk tāds tīzeris sanāca :)</p></body></html>