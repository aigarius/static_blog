<html><body><p>Pārāk sen neesmu bijis kārtīga atvaļinājumā, tāpēc iedvesmojoties no <a href="http://normis.info/tag/cn/">NR</a>, <a href="http://dullais.sapnis.com/tag.php?tag=%C4%B7%C4%ABna">Kažes</a> un <a href="http://nomoda.sapnis.com/celojumi.php?id=68">Lienes</a> blogiem, kā arī izmantojot situāciju, ka tagad man ir draudzene, kas strādā un dzīvo Ķīnā, es nolēmu aizbraukt ciemos. Turklāt tā ir arī lieliska dāvana man pašam 30 gadu jubilejā.<br>Pirmā plānošana bija visdārgāk ceļojuma komponente - aviobiļetes. Ņemot vērā to cik cītīgi es pašreiz strādāju, īpaši fleksibls ar datumiem es nevarēju būt. Noteicu izlidošanu uz 23. martu un lidošanu atpakaļ uz 7. aprīli. Ķīnā Lieldienas īpaši nesvin, tāpēc man nebūs tādas problēmas kādas bija Lieldienās Frankfurtē, kur ciet bija viss, izņemot vienu kebabnīcu. Toties man bija diezgan liela brīvība lidostas izvēlē. Ņemot vērā, ka mans galamērķis ir Xiamen osta tieši pretī Taivānai, es varēju izvēlēties ielidot jebkurā lidostā no Šanhajas līdz pat Hong Kongai. Es mēģināju izmantot visādas web lapas lidojumu plānošanai, taču beigu beigās visērtākais variants tomēr bija teksta fails ar lidostu kodiem un lidot.lv cenām.<br>Gala variantā es nonācu pie tāda plāna - es lidoju abos virzienos ar Aeorflot caur Maskavu. Turpceļā es ielidoju Šanhajā, atpakaļceļā lidoju no Hong Kongas. Tas bija vislētākais variants (~400 Ls), turklāt mazliet vēl ietaupīju pērkot to visu vienā biļetē.<br>Nākošais solis bija rezervēt 3 viesnīcas: vienu pirmajai naktij Šanhajā, otru pēdējajai naktij Hong Kongā un trešo uz visu ceļojuma laiku - vīzai, ko es pēc tam atcelšu.<br>Tālākais plāns iekļauj:<br></p><ol><br><li>brauciens ar maglev vilcienu no Šanhajas lidostas uz centru</li><br><li>brauciens ar autobusu no Šanhajas uz Ningbo pāri pasaulē garākajam vanšu tiltam</li><br><li>brauciens ar ātrvilcienu no Ningbo līdz Xiamen</li><br><li>pārlidojums no Xiamen uz Guilin un atpakaļ (~250 USD ar vietējo aviolīniju)</li><br><li>Guilin apmeklējums ar obligāto nobraucienu pa Li upi līdz Yangshou (atpakaļ ar autobusu) un citām izklaidēm</li><br><li>pāris dienu Hong Kongas apmeklējums</li><br><li>oolong tējas plantācijas pie Xiamen</li><br><li>apaļās dzimtas mājas pie Xiamen</li><br></ol><br><a href="http://www.aigarius.com/blog/wp-content/uploads/2013/03/China-plan.png"><img alt="China plan" class="alignnone size-full wp-image-9505" height="590" src="http://www.aigarius.com/blog/wp-content/uploads/2013/03/China-plan.png" width="623"></a><br>Kad tas bija uzskicēts atlika vēl dabūt Ķīnas vīzu. Process bija tīri vienkāršs - izdrukājam aviobiļetes, apdrošināšanu, garo viesnīcas rezervāciju, dabujam no bankas izziņu par konta eksistenci (angļi valodā), paņemam no Ķīnas vēstniecības mājas lapu <a href="http://lv.china-embassy.org/eng/lsyw/lsyw/">veidlapas PDF</a>, aizpildām to datorā (ar roku rakstītas nepieņem!) un izdrukājam to arī, tad vēl vajadzīga vīzas fotogrāfija un pase. No rīta aizejot uz Ķīnas vēstniecību ir mazliet jāpastāv rindā, tad jāiedod vēstniecības darbiniekam dokumenti, jāatbild uz pāris jautājumiem - uz cik ilgu laiku vajag vīzu, cik steidzami, kā tiksiet no Šanhajas uz Hong Kongu (atbildēju, ar vilcienu, viņš pasmaidīja) un dabūju sarkanu cedeli. Tad nākošajā nedēļā (ja nav steigas) atnācu tur pat uz vēstniecību ar cedeli un 60 EUR skaidrā naudā un pie otra lodziņa ātri vien dabūju pasi ar jauno vīzu.<br>Ceļojumu aģentūrām es vairs īpaši neuzticos - tur man ne tikai gribēja noplēst stipri vairāk naudas, bet arī pārliecināti teica, ka lidošanai caur Maskavu vajadzēs tranzītvīzu (manam lidojumam nevajag gan, pārbaudīju ar Šeremetjevas lidostu), ka vīzu ar divām iebraukšanām (lai varētu apciemot Hong Kongu un atgriezties) man neiedošot (muļķības) un arī aviobiļetes viņi paši nu nekādīgi nevarēja atrast tik labas, kā es varēju pasēžot stundiņu pie Interneta.<br>Bagāžas plānā ir lielā mugursoma bagāžai, kas pārsvarā paliks viesnīcās vai pie draudzenes un mazā mugursoma ikdienas lietām.<br>Paralēli es vēl sāku fundamentālo tīrīšanu savā foto lēcu kolekcijā un tā visa zooparka vietā iegādājos jauno <a href="http://www.photographyblog.com/reviews/sigma_35mm_f1_4_dg_hsm_review/">Sigma 35mm F1.4 DG</a> lēcu, kas arī būs vienīgā lēca, ko ņemšu līdzi uz Ķīnu. Bet par to lēcu būs jāuzbaksta atsevišķs raksts.<br>Kopā no elektronikas plānā ir Canon 650D fotoaparāts (ar to Sigma lēcu un Canon zibspuldzi), AA batarejas zibspuldzei un to lādētājs, Nexus 4 telefons un vecais Nexus S telefons - vienā būs jāieliek vietējā SIM karte, ārējā USB batareja telefonu uzturēšanai pie dzīvības, darba portatīvais dators (darbs uzstāj) un Kindle. Vēl svārstos vai ņemt Nexus 7 līdzi, bet kaut kā neredzu jēgu.<br>Vēļ svarīga problēma man bija kaķa un dzīvokļa pieskatīšana. Sarunāju ar kaimiņiem, lai viņi tur ausis vaļā un ziņo par trokšņiem, kas varētu būt ielaušanās mēģinājumi un arī sarunāju kurš no draugiem regulāri apciemos kaķi, lai viņam nav skumji divas nedēļas bez kompānijas. Un lai badā nenomirst arī :)<br>Tagad vēl atliek savākt kādu apģērbu es beigās ņemu līdzi, kādus suvenīrus no Latvija vest Ķīnas latviešiem un to visu kārtīgi nosvērt un sadalīt pa somām un kabatām.<br>Plāns - kā māja. Un gala rezultātā maksās kopā laikam arī līdzīgi :)</body></html>