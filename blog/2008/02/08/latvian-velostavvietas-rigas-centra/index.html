<html><body><p>(This blog post is in Latvian and is about a public discussion that the capital of Latvia, Riga is having about where to put new bicycle racks in the center of the city. In the post I point to an article describing where to send in suggestions, point out a few possible locations for such racks and suggest installing racks with build-in locks that would require inserting a refundable coin to remove the key locking a bike in place)</p>
<p>Rīgas dome <a href="http://www.delfi.lv/news/national/politics/article.php?id=20198666">vāc ierosinājumus</a> par jaunu velostāvvietu novietojumu Rīgas centrā. Es tur nosūtīju sekojošus ieteikumus, parosieties arī jūs.</p>
<p>Vislabāk velovietnes būtu izvietot tādā vietā, kas būtu pārredzama no ceļiem, pa kuriem iet daudz cilvēku un arī kur būtu novietotas drošības novērošanas kameras, lai minimizētu zādzību risku.</p>
<p>Viena vietne varētu atrasties Strēlnieku laukumā vai tā tuvumā, jo tur ir viegla piekļuve no Krasta ielas. Vieta starp RTU ēku Kaļķu 1 un<br>Krasta ielu varētu būt ļoti piemērota. Tas arī ierosinās studentus lietot velotransportu pa ceļam uz lekcijām Kaļķu ielā.</p>
<p>Alberta laukuma varētu atrasties vieta velosipēdu novietošanai - šī vieta ir viegli pieejama no Stacijas puses un ir tuvu vairākām viesnīcām. Ja ir plāni izveidot Pay&amp;Ride automātisko velosipēdu nomu, tad šis varētu būt par vienu no vislabākajiem punktiem šādai iecerei.</p>
<p>Pils laukums ir viegli sasniedzams no Pārdaugavas pa Vanšu tiltu. Ja tur izveidotu velostāvvietu, tad tas ievērojami atvieglotu iespēju atbraukt ar velosipēdu pa Jūrmalas veloceliņu pāri Vanšu tiltam, nogriezties pa labi un uzreiz droši noparkoties.</p>
<p>Tāpat lūdzu apvērt ideju pielietot velovietnes ar iebūvētu atslēgu, lai nebūtu nepieciešams vest līdzi savu slēdzeni. Katrai vietai varētu būt sava slēdzene (bieza un pietiekoši gara cietmetāla trose) un atslēga. Atslēgu varētu izņemt no slēdzenes tikai tad, kad slēdzene ir aiztaisīta un slēdzenes mehānismā ir ielikta 1 Ls monēta. Atslēdzot slēdzeni ar atslēgu monēta tiktu atdota atpakaļ. Tas nodrošinās pret vandālismu, kad vienkārši visām slēdzenēm tiktu izņemtas atslēgas un aizmestas prom. Taču jebkurā gadījumā jābūt vieglam veidam kā aizvietot nozaudētās atslēgas gan gadījumos kad velosipēda īpašnieks to pieprasa (tas var aizņemt vairākas dienas un prasīt 5-10 Ls un iesnieguma uzrakstīšanu) vai arī kad velosipēds ir pamests pieslēgtā stāvoklī. Jaunas atslēgas izgatavošanai nevajadzētu prasīt vairāk kā 1 Ls no pilsētas budžeta, tad tas 1 Ls slēdzenē šos izdevumus atmaksās.</p></body></html>